<?xml version="1.0" encoding="UTF-8"?>
<section xmlns="http://docbook.org/ns/docbook" xmlns:xlink="http://www.w3.org/1999/xlink"
   version="5.0" xml:id="o-zlem-spravci-cermakovi">
   <title>O zlém správci Čermákovi</title>
   <para>Nedaleko vesnice Podbřezí se nalézá velký dvůr, který patříval ke skaleckému panství. Z
      okolních kopců se jeví jako malý ostrůvek uprostřed okolního moře úrodných obilných lánů. Dost
      možná, že právě to mu vyneslo jeho jméno - Ostrov.</para>
   <para>V ostrovském dvoře pracovalo mnoho lidí a nade všemi nejvyšší byl správce Čermák.
      Hospodářství rozuměl a výnosy z ostrovského statku vyvolávaly spokojený úsměv na tvářích
      skaleckého zámeckého panstva, které na Čermákovu stranu neskrblilo pochvalami, spojenými se
      zlatě zvonivou odměnou. Spokojeni byli páni i správce.</para>
   <para>Kdo však spokojen nebyl, byli lidé, kteří v ostrovském dvoře pracovali. Dřeli od prvních
      slunečních paprsků do pozdní noci za odměnu tak malou, že jim pomalu nestačila ani na uhájení
      holého živobytí. Ve dvoře žily celé rodiny a pracovat musely i malé děti. Ty však dostávaly
      jen chudou a špatnou stravu a ještě horší přístřeší na slaměném loži, do kterého v létě pršelo
      a v zimě je nezřídka pokryla sněhová peřina.</para>
   <para>To však správce Čermáka nezajímalo. Jeho srdce bylo tvrdé jako kámen a jeho duše černější
      než bezměsíčná noc. K robotníkům byl krutý a nemilosrdný. Honil je z práce do práce a pranic
      mu nevadilo, že mnozí padají únavou, hladem a vyčerpáním. Když se někdo jen na chviličku
      zastavil, aby protáhl rozbolavělá záda, hned tu byl správce, nadával a klel, že z něho šel
      strach a hrůza. Často se rozlítil tak, že vzteky neviděl a vytahoval svůj dlouhý kožený
      uzlovatý bič, kterému popřával hodování na zádech unavených robotníků. Není proto divu, že ho
      lidé proklínali, kudy chodili a přáli jeho ďábelské duši, aby se co nejdříve dostala tam, kam
      patřila - do pekel.</para>
   <para>Ostrovské hospodářství bylo dosti rozlehlé a pracovalo se i na několik polích najednou. Aby
      správce mohl všechno ohlédnout a zkontrolovat, jezdil na koni. Tu teprve byl ve svém živlu.
      Všechny cesty se mu zdály příliš zbytečně dlouhé a tak hnal koně poli, přes příkopy, srázy a
      úvozy, až leckdy ubohé zvíře úzkostí řičelo. Divoká jízda přinášela Čermákovi radost a navíc
      mohl mezi robotníky na poli objevovat zcela nečekaně a klít a láteřit, že se i hory na obzoru
      studem červenaly. A ledva spořádal dělníky na jednom poli, už uháněl a mizel v oblacích
      prachu, aby jeho bič měl posvícení na poli dalším.</para>
   <para>Ale nic na světě netrvá věčně. Jednou jel Čermák ze skaleckého zámku a spokojeně se
      rozhlížel po daleko se rozprostírajících obrovských lánech, na nichž ženci již začínali
      podtínat první stébla zralého obilí. Byl parný letní den a horký vzduch se tiše tetelil nad
      zemí. Náhle správce zaslechl, jakoby se odkudsi z dálky ozýval zpěv. Zlostí až zburátněl. Kdo
      zpívá, vydává zbytečné síly, které potřebuje k práci a proto Čermák zpěv nenáviděl. Prudce
      zabodnul ostruhy do koňských slabin, aby neprodleně potrestal takovou opovážlivost. Rozlétl se
      krkolomnou jízdou jako divoký vichr.</para>
   <para>U úvozové cesty vyčníval z kraje pole veliký kámen, který se měl stát správcovým osudem.
      Ještě dva, ještě jeden skok, kůň klopýtá přes kámen, padá a jezdec letí obloukem přes jeho
      hřbet. Dopadl na kamenitou cestu a srazil si vaz.</para>
   <para>Ani slzička nebyla prolita, když Čermákovu rakev spouštěli do hrobové jámy na hřbitůvku v
      Bílém Újezdě. Lidé si oddechli a napřímili záda. Na místě Čermákovy smrti nechala vrchnost
      vztyčit kamenný kříž. Za své černé skutky musí zlý správce pykat i po smrti. Za tichých
      letních nocí může opozdilý poutník vidět na cestě mezi Skalkou a Trnovem Čermákův přízrak,
      uhánějící na černém koni. Dojede až ke kříži, kde se kůň vzepne a i se svým jezdcem se
      propadne pod zem. A tak prý bude jezdit až do Soudného dne, protože nikdo neví, jak by ho bylo
      možno vysvobodit.</para>
   <para><emphasis>Pověsti z Orlických hor a Podorlicka. Státní okresní archiv v Rychnově nad
         Kněžnou, 2002 (ISBN 80-901757-9-1)</emphasis></para>
</section>
