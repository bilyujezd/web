<?xml version="1.0" encoding="UTF-8"?>
<section xmlns="http://docbook.org/ns/docbook" xmlns:xlink="http://www.w3.org/1999/xlink"
   version="5.0" xml:id="tesar-pepek-veverka">
   <title>Tesař Pepek Veverka</title>
   <para>Újezdský kostel se svou zvonicí, to je velká sláva obce. Černé na bílém jsme čítali se
      závistí jeho letopočet 1140. Ať se s takovým letopočtem někdo v našem kraji pochlubí! A s
      takovou zvonicí, na které je už z dálky vidět zaseknutá sekyra! Byli takoví, že si o ní
      vymysleli, že tam je na odehnání všech lidí nepočestných, šejdířů, šizuňků, hambářů, ba i
      loupežníků - znak toho, že Oujezd má právo hrdelní - ale kdepak! Pravda je jiná - a pravda
      pravdoucí.</para>
   <para>Došky na oujezdské věži už braly zasvé, zvoník mohl při klekání děrama počítat hvězdičky,
      sejčci si rozpadlou slámu nosili na hnízda, a páter Burda běhal od jednoho konšela k druhému,
      ať už slavné právo něco udělá, nebo se jim střecha sesype. A tak tedy po dlouhém handrkování a
      zapíjení nějakým tím mešním se právo usneslo, že jo - a pozvali rychnovského Pepka Veverku,
      všech tesařů kápo, aby to obhlíd a poradil, co a jak. V celém podhůří snad nebylo věže, kterou
      by Pepek neznal - lezl po nich vskutku jako veverka - a práce mu šla od ruky, radost pohledět.
      Plácli si s rychtářem i s páterem, a hned po pouti se do toho Pepek dal.</para>
   <para>Došky lítaly z věže, kluci je odnášeli a pálili - umounění jak třikrál Baltazar - a když
      Pepek strhal došky z jedné strany, začal nadávat - mordyje, jazyk se lepí na patro, nezbejvá,
      než troch svlažit hrdlo - a dnes dost, zejtra je taky den! A tak svlažoval, šenkýř Bek s ním,
      a konšelé se k večeru courali jeden za druhým - veselo až na půdu - a až bude věž pokrytá, to
      pak teprv bude důvod k napití!</para>
   <para>Po ránu se Pepek pustil do druhé strany - ale v deset Bek volal, ať leze dolů, slanina se
      už smaží a vejce hned naťukne - co by tedy nelez? Slovo dalo slovo - práce kvapná málo platná,
      a tak už toho pro dnešek Pepek nechal. Že byl ale pracant, den nato z došků na střeše ani
      smítko, a kluci začali vynášet šindele. Dívat se, jak pěkně zapadá šindel do šindelu a řádka
      do řádku, to je podívaná, až se srdce směje. A Oujezďáci postávali s vyvrácenýma hlavama -
      taková čumenda se hned tak nenaskytne.</para>
   <para>"Haló, Pepku - nejni ti horko? Bek právě naráží novou půlku....Polez, polez - nejenom prací
      živ je člověk - říká náš falář!" Zkrátka - chlapi se furiantsky předstihovali. Sousedům není
      dobře odříkat - a opočenský pivo, to je lahoda nad lahody. A ten říz! Co není dnes, bude
      zejtra! A v sobotu měl Oujezd věž takřka jak vymalovanou. Už jen pár posledních šindelů.....
      "Pašák, Pepku, pašák! Tak na zdraví!" Pepek dopil - a po chvíli už se škrábal k vršku střechy.
      Pod levou šindele, v pravé sekyru - ať to někdo dokáže! - a dole pod věží čumilů jako když
      nastele. "Á - jeden šindel, druhej šindel, třetí šindel - hotovóóó!" "Hurá, hurááá -
      sláva!"</para>
   <para>"Mordyje - co mně to ta hlava dělá? A nohy.....Pomóóc!" V posledním okamžiku - prásk!
      Sekyra se zatnula do šindelů, Pepek svíral topůrko - tak mocný zásek snad ještě v životě
      neudělal - ale co teď, co teď? "Drž se, Pepku - drž se! Tamhle jede Tintěra s fůrou! Tintěró,
      honem!" Tintěra stočil kravky rovnou pod zvonici - fůra jak chalupa - co se může stát? Čumilům
      zatrnulo. Pepek letí - bum! A hubu od ucha k uchu, už se zvedá ze slámy a volá: "Pašák,
      Tintěro, pašák!</para>
   <para>A rovnou k Bekovi! Dnes platím já - a za všecky - i kdybysme mu měli vypít hospodu do
      poslední kapky!" Tak a ne jinak to bylo - ať si říká kdo chce co chce! Pepkova sekyra je na
      střeše dodnes - a Bílý Újezd se jí náramně pyšní. Bodejť ne!</para>
   <para><emphasis>Převzato z .....</emphasis></para>
</section>
