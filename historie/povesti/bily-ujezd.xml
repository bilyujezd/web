<?xml version="1.0" encoding="UTF-8"?>
<section xmlns="http://docbook.org/ns/docbook" xmlns:xlink="http://www.w3.org/1999/xlink"
   version="5.0" xml:id="bily-ujezd">
   <title>Bílý Újezd</title>
   <para>Jednou, a už je tomu velmi, velmi dávno, přijel do našeho kraje sám pan král. Byl to hodný
      král a lidé ho měli moc rádi a všude jej cestou radostně vítali. Král se zastavil na Opočně,
      odpočinul si u dobrušského pána, navštívil i pána na Cháborách a pozdě odpoledne se zastavil i
      u skaleckého rytíře, aby na noc dojel ke skuhrovskému vladykovi.</para>
   <para>Všude byl pan král vítán rytíři velmi radostně a byv pohoštěn posílali při loučení rytíři i
      vzácné dary královně. Skalecký pán vlastnil velký dvůr s mnoha dojnicemi, a aby přetrumfl
      sousední pány rytíře v darech, daroval králi velkou voznici husté bílé smetany. Pan král měl
      velikou radost ze srdečnosti skaleckého rytíře i ze smetany, a tak s radostí, těše se jak
      potěší smetanou královnu, spokojeně ujížděl cestou ke Skuhrovu.</para>
   <para>V každé vsi byl očekáván a radostně zdraven poddanými, kteří se radovali z tak hodného
      krále, a král se zase radoval ze spokojenosti poddaného lidu. Dobře se mu kralovalo mezi
      hodnými lidmi svého království. Radostně pozoroval, jak všude panuje pořádek, lidé poctivě a
      rádi pracují a radostně si při práci zpívají. Viděl kolem sebe samé usměvavé tváře, ale viděl
      i krásné zelené lesy, obdělaná úrodná pole a rozlehlá luka, viděl i sady s krásnými stromy
      plnými červenajících se plodů, vinice obtěžkané množstvím lahodných hroznů a viděl i modré
      nebe nad nimi s množstvím zpívajících ptáků. A kde zpívají ptáci a lidé, tam je snadné
      kralování.</para>
   <para>S radostnými myšlenkami spokojeně přijížděl pan král ke vsi s bílým kostelem a zdáli
      bělostí svítící pěknou zvonicí, kde na návsi očekávalo pana krále plno zdravících lidí.
      Jakmile kantor spatřil přijíždět pana krále, rychle seřadil děti, aby panu králi vyvolávali
      slávu: "Ať žije pan král, ať žije pan král", jak jim nařídil. Král nechal zastavit a zdravil
      radostně mávající lid a na kantorův pokyn děti volaly: "Ať žije král, ať žij... ",
      nedokřičely. Náruční kůň sebou náhle leknutím trhl a neštěstí bylo hotovo.</para>
   <para>Uvolnila se dřevěná zátka a bílá hustá smetana se lila na cestu a stékala do příkopu. To
      bylo něco pro mlsné venkovské kluky, nechali krále králem, kantora kantorem, vrhli se do
      příkopu a pili a pili, nasbírali i do čepic a nosili domů. Když se překvapený pan král trochu
      vzpamatoval, vida tu spoušť, nechal prásknout do koní a tryskem ujížděli. Kluci vděčně volali
      za ujíždějícím králem, "ještě víc, ještě víc" a vítr zanesl jejich volání až do vedlejší vsi,
      od toho volání pojmenované, Ještětic. I vesnice, kde se stalo to velké neštěstí dostala nové
      jméno, od té doby se zde říkalo Veselý Újezd. Po létech, když znovu obílili kostel a
      starobylou zvonici, spojili obě události - bílý kostel a bílou smetanu - v novém názvu své
      vsi: Bílý Újezd.</para>
   <para><emphasis>Převzato z .....</emphasis></para>
</section>
