<?xml version="1.0" encoding="UTF-8"?>
<section xmlns="http://docbook.org/ns/docbook" xmlns:xlink="http://www.w3.org/1999/xlink"
   version="5.0" xml:id="pomniky-padlym">
   <title>Pomníky padlým</title>
   <para>Světová válka byla smutnou kapitolou dějin každé naší obce. Ztráty na lidských životech,
      újmy na zdraví, ale i otřesné zážitky, které člověka poznamenaly na celý život.</para>
   <simplesect>
      <title>Bílý Újezd</title>
      <para>Postavení pomníku padlým občanům v první světové válce vyšlo z iniciativy
         Hospodářsko-čtenářské besedy. K tomuto účelu sestavená komise ze zástupců
         Hospodářsko-čtenářské besedy, Sboru dobrovolných hasičů a zástupců obecního zastupitelstva
         se na schůzi ze dne 12. ledna 1926 usnesla, že obešle rodáky z Bílého Újezda se žádostí o
         příspěvek na postavení pomníku. Na toto vyzvání došlo v krátké době 1.670 Kč. Po přičtení
         vkladů místních občanů činil základ na postavení pomníku 5.555,41 Kč.</para>
      <para>Projekt se konzultoval s okolními kameníky, současně se řešila otázka budoucího místa
         pomníku. Nakonec bylo vybráno místo na špici zahrady Josefa Michla před bývalým rybníčkem.
         Majitel souhlasil, avšak za předpokladu, že mu obec na oplátku zmíněný rybníček zaveze. Na
         schůzi 21. ledna 1926 se rozhodovalo mezi dvěma návrhy pomníku: J. Nováka ze Žamberka a J.
         Bažanta z Rychnova. Ani místo nebylo ještě definitivní, protože se čekalo na názor sochaře.
         Potom zůstala celá věc téměř rok ležet. Teprve na schůzi 7. ledna 1927 zvolila komise jako
         nejvhodnější místo pro pomník část prostoru pod silnicí, proti vchodu do školy, na obecním
         pozemku. Vklad na pořízení pomníku vzrostl na 7.700,60 Kč. Zakázka na stavbu pomníku byla
         nakonec přidělena sochaři J. Bažantovi z Rychnova. Pro pomník byla vybrána tmavá slezská
         štokovaná a hlazená žula s mramorovou výzdobou v ceně 7.100 Kč.</para>
      <para>V březnu r. 1927 byl ustaven výbor pro odhalení pomníku. Pořadatelem slavnosti byl
         Hasičský sbor spolu s Hospodářsko-čtenářskou besedou. Rovněž byl vypracován program
         slavnosti, která byla naplánována na 22. květen 1927. Odhalení pomníku se nakonec
         uskutečnilo až 26. května 1927. Program začal dopoledne promenádním koncertem před
         pomníkem, vlastní slavnost se pak rozběhla po 12. hodině uvítáním přátelských spolků. Ve 14
         hodin se konal průvod k památníku, který byl po příslušných projevech a recitacích
         slavnostně odhalen.</para>
      <para>Nápisy na pomníku jsou umístěny tak, že na přední stěně (směrem k silnici), čteme:
         „Obětem světové války 1914 - 1918“. Na levém a pravém boku jsou pak vyryta jména těch,
         kteří položili své životy za světové války na frontách ale i doma následkem válečných
         útrap, s uvedením roku úmrtí a stáří. Vzadu dole je vytesaná poznámka: „Postaveno r. 19
         22/5 27“.</para>
      <para>Kolem pomníku je umělá skalka a zahrádka, ohražená železnou mříží s vrátky, od nichž
         vede několik schodů vzhůru k silnici.</para>
      <para>Na poslední schůzi komise v červnu 1927 byla zhodnocena slavnost odhalení pomníku a z
         jejího výtěžku byl uhrazen zbytek nákladů na pomík. Ten stál celkem 10.000 Kč. Výtěžek
         slavnosti byl z části rozdělen mezi Hasičský sbor a Hospodářsko-čtenářskou besedu za
         pořadatelství slavnosti, zbytek získala obec na udržování pomníku.</para>
   </simplesect>
   <simplesect>
      <title>Hroška</title>
      <para>Na památku svých spoluobčanů postavili hrošečtí občané na rozcestí před č. 53 památník s
         19 jmény obětí světové války. Slavnost odhalení památníku se konala 17. května 1925.
         Slavnostním řečníkem byl první ministr železnic PhDr. Isidor Zahradník. Jaká to byla tehdy
         sláva je zřejmé z přiložených fotografií.</para>
   </simplesect>
   <simplesect>
      <title>Masty</title>
      <para>Za kapličkou je postaven pomník zdejším vojínům padlých v 1. světové válce. Jeho
         slavnostní odhalení proběhlo 17. června 1923.</para>
   </simplesect>
</section>
