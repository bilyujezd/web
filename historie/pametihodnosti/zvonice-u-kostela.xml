<?xml version="1.0" encoding="UTF-8"?>
<section xmlns="http://docbook.org/ns/docbook" xmlns:xlink="http://www.w3.org/1999/xlink"
   version="5.0" xml:id="zvonice-u-kostela">
   <title>Zvonice u kostela</title>
   <para>Zvonice u kostela je pozdně gotická stavba z 16. století vestavěná do ohradní zdi hřbitova.
      Bývala jedinou vstupní branou do kostelního areálu a v případě napadení nepřítelem mohla být
      využita i k obraně. Spodní zděná část zvonice je bez oken. Pouze v patře je štěrbinové okno,
      které má charakter střílny. Stavba je pozoruhodná svou šindelovou střechou o třech střešních
      patrech. V nejnižším je umístěna trojúhelníková zvonová stolice.</para>
   <para>Ve věži bývaly tři zvony. Do dnešních dnů se zachoval jediný z roku 1557, který prošel roku
      1564 renovací. Jeho spodní průměr je 105 cm a výška 80 cm. Nese nápis: „Tento zvon zlit jest
      ke cti a chvále Panu Bohu všemohoucímu a dobrým lidem nej ... (nečitelné) ... skrze mistra
      Adama Ktarabo, zvonaře v Hradci Králové L. P. 1564“.</para>
   <para>Do střechy zvonice je zaseknuta sekera. O jejím původu se traduje několik pověstí. Podle
      pověsti o tesařovi Adamovi se tesař po opravě šindelové střechy neúspěšně pokusil zachránit
      před pádem zatnutím sekery do střechy, avšak topůrka se neudržel a zabil se pádem na kamenné
      stupně zvonice. Pověst o tesaři Pepkovi Veverkovi je obdobná, avšak má šťastný konec. Tesař se
      zaseknuté sekery udržel tak dlouho, aby sousedé stačili přistavit vůz s fůrou slámy, do které
      poté bezpečně spadl. Jiná pověst říká, že sekera oznamovala, že obec má stínací právo či
      naopak, že sekera byla zaseknuta v souvislosti s ukončením tohoto práva. Existuje i pověst o
      tom, že se tesař vsadil s čertem, kdo z nich přehodí sekeru přes věž zvonice. Když tesař
      sekeru vyhodil, čert ji prudce sfoukl a sekera se zasekla na špici věže.</para>
   <para>Se sekerkou ve špici zvonice se lze setkat i v nedalekém Dobrém a také v Bohuslavicích nad
      Metují. To naznačuje, že mohlo jít o nějakou tradici tehdejších stavitelů.</para>
   <para>Na jižní stěně při hraně k silnici jsou sluneční hodiny neznámého stáří. Prvně jsou
      zachyceny na kresbě z poloviny 19. století.</para>
</section>
