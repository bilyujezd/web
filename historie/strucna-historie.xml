<?xml version="1.0" encoding="UTF-8"?>
<section xmlns="http://docbook.org/ns/docbook" xmlns:xlink="http://www.w3.org/1999/xlink"
   version="5.0" xml:id="strucna-historie">
   <title>Stručná historie</title>
   <simplesect>
      <title>Doba kamenná</title>
      <para>K nejstarším dokladům zdejšího osídlení patří nálezy kamenných nástrojů z mladší doby
         kamenné, tedy zhruba 5 000 let př. n. l. Přestože tehdejší zemědělci dávali přednost
         klimaticky příhodnějším oblastem, v lokalitě dnešního lomu v Mastech nalezli vhodnou
         surovinu pro své nástroje. Přímo z Mastů je doloženo 7 nálezů kamenných seker. Dle analogie
         z jiných lokalit lze usuzovat, že již tehdy se se zdejším kamenem čile obchodovalo.</para>
   </simplesect>
   <simplesect>
      <title>Doba bronzová</title>
      <para>Ve větší míře je zde pravěké osídlení doloženo až v průběhu 13. století př. n. l. Tehdy
         se zdejší oblast stává součástí rozsáhlého kulturního komplexu popelnicových polí, který
         získal název na základě převládajícího žárového pohřebního ritu. Rozlišuje se starší
         lužické období (1300–1000 př. n. l.) a navazující mladší slezskoplatěnické období, trvající
         až do časné doby laténské (5. století př. n. l.). K nejvýznamnějším nalezištím té doby v
         okolí patří návrší Chlum u Semechnic, Kostelec nad Orlicí, okolí Třebešova a Nové Město nad
         Metují. Po této vlně osídlení zde však na dlouhá staletí veškerý život téměř ustal. Uvedená
         centra jsou obývána i nadále, ale hustota osídlení se minimalizuje.</para>
      <figure>
         <title>Rozšíření lužické kultury</title>
         <mediaobject>
            <imageobject>
               <imagedata fileref="../images/strucna-historie-luzicka-kultura.png"/>
            </imageobject>
         </mediaobject>
      </figure>
   </simplesect>
   <simplesect>
      <title>Středověk</title>
      <para>Jeden z náznaků nové vlny osídlení byl objeven nedaleko Hrošky proti proudu zdejšího
         potoka. Nález nevelké osady spadá do 10.–11. století. K systematickému osídlení zde došlo
         však až o několik století později.</para>
      <para>Zdejší oblast tehdy ležela mezi rozvíjejícími se centry zastoupenými Opočnem (první
         písemná zmínka z roku 1068) a Dobruškou (1312) na západě a Rychnovem nad Kněžnou (1258) a
         Solnicí (1321) na východě. Tato centra byla spojena dávnou stezkou, která lemovala podhůří
         Orlických hor a napojovala se na stezky vedoucí z vnitrozemí přes průsmyky u Náchoda a
         Mladkova do dnešního Polska . Zvýšený pohyb obchodníků přímo vybízel založit na trase
         příhodné útočiště se zájezdní krčmou a koňmi pro přípřež. Tak patrně vznikl Újezd, písemně
         doložený až roku 1360. Rostoucí atraktivita zdejší lokality lákala různé panské rody, kteří
         sem přicházeli se svými lidmi a zakládali nová sídla s patřičným zázemím.</para>
      <figure>
         <title>Trasa obchodní stezky</title>
         <mediaobject>
            <imageobject>
               <imagedata fileref="../images/strucna-historie-obchodni-stezka.png"/>
            </imageobject>
         </mediaobject>
      </figure>
      <para>Z té doby je doložena sousední Skalka (1360) a také Hroška (1362). Za zakladatele jsou
         považováni bratři Ješek a Půta, zmínění jako patroni újezdeckého kostela. O něco později se
         v pramenech objevuje nedaleký Trnov (1388).</para>
      <para>Na počátku 15. století v Hrošce sídlila jedna z větví pánů z Rýzmburka, Újezd pro změnu
         připadl pánům z Častolovic. Skalka i Trnov se tehdy ze záznamů vytrácí.</para>
      <para>Husitská doba je na záznamy skoupá. Nečetné zmínky o zdejších vsích se vynořují až v
         druhé polovině století. Chybí zprávy o Hrošce, zato se objevuje informace o Ještěticích
         (1448) a o novém panství na Ostrově (1450). Název dává tušit, že již tehdy mohly být
         založeny rybníky, které jsou v jeho okolí doloženy až o století později.</para>
      <para>V kupních smlouvách té doby se prvně objevuje Byzhradec (1495), Brocná (1495), Lhota
         (1496) nebo Masty (1497).</para>
      <para>Další úsek dějin lze charakterizovat jako období postupné ztráty sféry vlivu
         jednotlivých lokalit. Mohlo za to postupné slučování panství a přenášení kompetencí do
         nových center – Skalky, Opočna, Černíkovic a Rychnova.</para>
   </simplesect>
   <simplesect>
      <title>Novověk</title>
      <para>Jako většina Východních Čech byla i zdejší oblast už od husitských dob doménou
         protestantů. Po bitvě na Bílé Hoře došlo k rozsáhlým konfiskacím jednotlivých panství.
         Panovník při jejich osazování dával přednost cizím katolickým rodům. Jako by nestačily
         dlouhodobé válečné konflikty, nedostatek obživy a z toho pramenící epidemie. Nyní navíc
         vzrůstal tlak na poddané opustit jednu z posledních nadějí, svou víru. A tak se množí
         záznamy o zběhnutí do svobodnější ciziny. Toto vše se samozřejmě promítlo na výrazném
         úbytku tehdejší populace.</para>
      <para>Ve druhé polovině 17. století je dosazen do újezdeckého kostela katolický kněz. Se
         založením matrik (1663) a pamětních knih se začínají objevovat konečně i informace o životě
         prostých lidí.</para>
      <para>Dozvídáme se o pochodech vojsk přes zdejší území, o drancování, o ničení úrody a
         následných hladomorech včetně epidemie cholery. Docházelo k častým požárům a zpravidla
         nezůstalo jen u jediného stavení.</para>
      <para>Výraznou změnou v životě vsí bylo zrušení roboty roku 1848. Avšak teprve na konci
         století se nabytá svoboda začala projevovat intenzivnější spolkovou činností, kdy vznikaly
         sbory dobrovolných hasičů, oddíly Sokola, ochotnické spolky a řada dalších.</para>
      <para>Nadějně se rozvíjející etapu dějin přerušila první světová válka, která si prakticky v
         každé vsi vyžádala několik obětí. O to větší však byla euforie po vzniku republiky. Další
         postupné nadechování přerušila ve třicátých letech krize a následně druhá světová válka. To
         už se však dostáváme do období, které zná snad každý podrobněji z vyprávění svých rodičů a
         prarodičů.</para>
   </simplesect>
</section>
